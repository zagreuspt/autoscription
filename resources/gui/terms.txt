ΟΡΟΙ ΧΡΗΣΗΣ της Εφαρμογής Λογισμικού «Autoscription»

Τελευταία ενημέρωση: 17/01/2024

Το παρόν κείμενο αποτελεί δεσμευτική συμφωνία ανάμεσα σε Εσάς (εφ’ εξής ο “Πελάτης”) και την ιδιωτική κεφαλαιουχική εταιρεία με την επωνυμία MATERIA TECHNICA Ι.Κ.Ε., εδρεύουσα στην Πεύκη Αττικής, επί της οδού Σάκη Καράγιωργα αρ. 8Α, Τ.Κ. 15121, με Αρ. Γ.Ε.ΜΗ.: 171973201000 (εφ’ εξής ο “Προμηθευτής”), η οποία καθορίζει τους όρους και τις προϋποθέσεις που διέπουν τη χρήση της Εφαρμογής Λογισμικού “Autoscription”,  καθώς και τα δικαιώματα και τις υποχρεώσεις σας.
Εσείς και ο Προμηθευτής καλείστε εφ’ εξής από κοινού «τα Μέρη», και έκαστος μεμονωμένα το «Μέρος». 

ΠΑΡΑΚΑΛΕΙΣΘΕ ΝΑ ΔΙΑΒΑΣΕΤΕ ΠΡΟΣΕΚΤΙΚΑ ΟΛΟΚΛΗΡΟ ΤΟ ΚΕΙΜΕΝΟ.

Η ΠΡΟΣΒΑΣΗ ΚΑΙ Η ΧΡΗΣΗ ΤΗΣ ΕΦΑΡΜΟΓΗΣ ΛΟΓΙΣΜΙΚΟΥ «AUTOSCRIPTION» ΥΠΟΚΕΙΤΑΙ ΣΤΟΥΣ ΟΡΟΥΣ ΤΗΣ ΠΑΡΟΥΣΑΣ ΣΥΜΦΩΝΙΑΣ (ΕΦ’ ΕΞΗΣ ΟΙ «ΟΡΟΙ ΧΡΗΣΗΣ»). ΓΙΑ ΝΑ ΑΠΟΔΕΧΘΕΙΤΕ ΤΟΥΣ ΌΡΟΥΣ, ΠΑΤΗΣΤΕ ΤΟ ΚΟΜΒΙΟ “ΣΥΜΦΩΝΏ” ΣΤΟ ΣΧΕΤΙΚΌ ΠΕΔΙΟ ΚΑΤΩΤΕΡΩ. ΠΑΤΩΝΤΑΣ ΤΟ ΚΟΜΒΙΟ “ΣΥΜΦΩΝΏ”, ΔΗΛΩΝΕΤΕ ΟΤΙ ΑΠΟΔΕΧΕΣΘΕ ΑΝΕΠΙΦΥΛΑΧΤΑ ΤΟΥΣ ΟΡΟΥΣ ΧΡΗΣΗΣ, ΌΤΙ ΔΕΣΜΕΥΕΣΘΕ ΝΑ ΣΥΜΜΟΡΦΩΝΕΣΘΕ ΜΕ ΑΥΤΟΥΣ, ΚΑΙ ΟΤΙ ΕΧΕΤΕ ΠΛΗΡΗ ΔΙΚΑΙΟΠΡΑΚΤΙΚΗ ΙΚΑΝΟΤΗΤΑ ΓΙΑ ΤΗΝ ΚΑΤΑΡΤΙΣΗ ΤΗΣ ΠΑΡΟΥΣΑΣ ΣΥΜΦΩΝΙΑΣ, ΤΕΚΜΑΙΡΕΤΑΙ ΔΕ ΌΤΙ ΈΧΕΤΕ ΔΙΑΒΆΣΕΙ ΚΑΙ ΚΑΤΑΝΟΗΣΕΙ ΠΛΗΡΩΣ ΟΛΟΥΣ ΤΟΥΣ ΌΡΟΥΣ ΠΟΥ ΠΕΡΙΈΧΟΝΤΑΙ ΣΕ ΑΥΤΗΝ. 

ΣΕ ΠΕΡΙΠΤΩΣΗ ΑΠΟΔΟΧΗΣ, ΩΣ ΑΝΩ, ΤΩΝ ΟΡΩΝ ΧΡΗΣΕΩΣ ΓΙΑ ΛΟΓΑΡΙΑΣΜΟ ΝΟΜΙΚΟΥ ΠΡΟΣΩΠΟΥ, ΔΗΛΩΝΕΤΕ ΕΠΙ ΠΛΕΟΝ ΟΤΙ ΕΚΠΡΟΣΩΠEΙΤΕ ΝΟΜΙΜΩΣ ΤΟ ΕΝ ΛΟΓΩ ΝΟΜΙΚΟ ΠΡΟΣΩΠΟ, ΓΙΑ ΤΗΝ ΚΑΤΑΡΤΙΣΗ ΤΗΣ ΠΑΡΟΥΣΑΣ. ΣΕ ΑΝΤΙΘΕΤΗ ΠΕΡΙΠΤΩΣΗ, ΤΕΚΜΕΡΕΤΑΙ ΟΤΙ ΑΠΟΔΕΧΕΣΘΕ ΤΟΥΣ ΟΡΟΥΣ ΤΟΥΣ ΠΑΡΟΥΣΑΣ ΣΥΜΒΑΣΗΣ ΠΡΟΣΩΠΙΚΩΣ ΚΑΙ ΓΙΑ ΔΙΚΟ ΣΑΣ ΛΟΓΑΡΙΣΜΟ.
ΕΑΝ ΔΕΝ ΑΠΟΔΕΧΕΣΘΕ ΤΟΥΣ ΟΡΟΥΣ ΧΡΗΣΗΣ, ΠΑΤΗΣΤΕ ΤΟ ΚΟΜΒΙΟ «ΔΙΑΦΩΝΩ» ΣΤΟ ΣΧΕΤΙΚΟ ΠΕΔΙΟ ΚΑΤΩΤΕΡΩ. Η ΑΠΟΡΡΙΨΗ ΤΩΝ ΟΡΩΝ ΧΡΗΣΕΩΣ ΣΥΝΕΠΑΓΕΤΑΙ ΤΟΝ ΑΠΟΚΛΕΙΣΜΟ ΣΑΣ ΑΠΟ ΤΗΝ ΕΦΑΡΜΟΓΗ ΛΟΓΙΣΜΙΚΟΥ «AUTOSCRIPTION». 

ΜΟΝΗ Η ΑΠΟΚΤΑΣΗ ΠΡΟΣΒΑΣΗΣ, ΚΑΘ’ ΟΠΟΙΟΝΔΗΠΟΤΕ ΤΡΟΠΟ, ΣΤΗΝ ΕΦΑΡΜΟΓΗ ΛΟΓΙΣΜΙΚΟΥ “AUTOSCRIPTION”, ΣΥΝΙΣΤΑ ΑΝΕΠΙΦΥΛΑΚΤΗ ΑΠΟΔΟΧΗ ΤΩΝ ΟΡΩΝ ΤΗΣ ΠΑΡΟΥΣΑΣ ΣΥΜΒΑΣΗΣ. 

Ο Προμηθευτής διατηρεί το δικαίωμα να τροποποιεί, ανά πάσα στιγμή και κατά την απόλυτη διακριτική ευχέρειά του, τους Όρους Χρήσεως, συμπεριλαμβανομένων των Πολιτικών ή άλλων νομικών κειμένων στα οποία αυτοί παραπέμπουν, δια της αναρτήσεως σχετικής ειδοποιήσεως προς τούτο εντός της Εφαρμογής. Συνίσταται να ανατρέχετε στο παρόν σε τακτικά χρονικά διαστήματα, για την παρακολούθηση τυχόν αναθεωρήσεών του. Η χρήση της Εφαρμογής Λογισμικού “Autoscription” μετά την έναρξη της ισχύος των αναθεωρημένων Όρων συνιστά αποδοχή εκ μέρους σας των όποιων τροποποιήσεων.

Γενικοί Όροι

Η Εφαρμογή Λογισμικού Autoscription (εφ’ εξής η «Εφαρμογή») είναι ένα σύστημα αυτοματοποιημένου ελέγχου και ανάλυσης συνταγών ιατροφαρμακευτικής αγωγής της κατασκευάστριας εταιρείας MATERIA TECHNICA I.K.E., το οποίο διατίθεται σε τελικούς χρήστες μέσω εφαρμογής προσβάσιμης μέσω του διαδικτύου, εγκαθίσταται τοπικά σε υποδομές που ανήκουν και συντηρούνται από τον Πελάτη, και παρέχεται ως συνδρομητική υπηρεσία υπό το μοντέλο διάθεσής «λογισμικό ως υπηρεσία» (SaaS), έναντι πληρωμής του Τέλους Συνδρομής.

Η Εφαρμογή παρέχεται άνευ ανταλλάγματος (δωρεάν) τις πρώτες τριάντα (30) ημέρες από την εγκατάστασή της στην συσκευή του Πελάτη, για δοκιμαστική χρήση, κατά τα ειδικότερα οριζόμενα κατωτέρω.

Ο Πελάτης αναγνωρίζει και αποδέχεται ότι η Εφαρμογή παρέχεται από τον Προμηθευτή αποκλειστικά ως βοηθητικό, για την οργάνωση των λειτουργιών της επιχείρησής του, εργαλείο.

Η είσοδος στην Εφαρμογή επιτρέπεται μόνο σε Πελάτες που διαθέτουν προσωπικά διαπιστευτήρια σύνδεσης στην Εφαρμογή Ηλεκτρονικής Συνταγογράφησης e-prescription («Λογαριασμός Χρήστη»). Ο Πελάτης δεσμεύεται να: α) παρέχει αληθή, ακριβή και πλήρη στοιχεία, προς τον σκοπό επαλήθευσης της ταυτότητάς του και διαχείρισης της πρόσβασής του στο περιεχόμενο της Εφαρμογής και β) ενημερώνει τα ανωτέρω στοιχεία σε περίπτωση που επέλθουν μεταβολές σε αυτά, ώστε να τηρούνται πάντοτε σε επικαιροποιημένη μορφή.

Ο Πελάτης είναι αποκλειστικά υπεύθυνος για όλες τις πράξεις που διενεργούνται υπό τον προσωπικό του λογαριασμό. 

Οι χρήστες υποχρεούνται να απέχουν, κατά τη χρήση της Εφαρμογής, από τη διενέργεια πράξεων, οι οποίες έχουν ή ενδέχεται να έχουν ως αποτέλεσμα την άσκηση ποινικής δίωξης ή την εκκίνηση οιασδήποτε αστικής ή διοικητικής διαδικασίας κατά του Προμηθευτή, για πράξεις που, ενδεικτικά και όχι περιοριστικά, αναφέρονται στον Ποινικό Κώδικα, σε ειδικούς ποινικούς νόμους, στη νομοθεσία περί προστασίας των προσωπικών δεδομένων, στην νομοθεσία περί τηλεπικοινωνιών, καθώς επίσης και στη σχετική νομοθεσία της Ευρωπαϊκής Ένωσης, της Αρχής Προστασίας Προσωπικών Δεδομένων και οποιασδήποτε άλλης Δημόσιας ή Διοικητικής Αρχής και Υπηρεσίας, καθώς και για πράξεις που προσβάλλουν οποιοδήποτε δικαίωμα ή άλλο έννομο συμφέρον του Προμηθευτή ή τρίτου.

Ο Προμηθευτής έχει το δικαίωμα απενεργοποιεί ή να περιορίζει την πρόσβαση του Πελάτη στην Εφαρμογή, εφ’ όσον κρίνει καλόπιστα και αιτιολογημένα ότι παραβιάζει τους Όρους Χρήσης της.

Ο Πελάτης είναι ενήμερος ότι ο Προμηθευτής διατηρεί το δικαίωμα να τροποποιεί ή/και να διακόπτει προσωρινά ή μόνιμα μέρος ή το σύνολο των υπηρεσιών του, με ή χωρίς προειδοποίηση προς τους χρήστες, εφ’ όσον τούτο κρίνεται αναγκαίο για την προστασία των εννόμων συμφερόντων του. 

Ο Πελάτης εξασφαλίζει ότι χρησιμοποιεί υλικό και λογισμικό που είναι συμβατό με την Εφαρμογή Λογισμικού Autoscription, σύμφωνα με τις προδιαγραφές και τα ειδικότερα οριζόμενα στα έγγραφα τεκμηρίωσης του Προμηθευτή. Η παρεχόμενη με την Εφαρμογή τεκμηρίωση προορίζεται αποκλειστικά για σκοπούς προσωπικής αναφοράς. 

Δικαιώματα Πνευματικής και Βιομηχανικής Ιδιοκτησίας 

Ο Πελάτης υποχρεούται να απέχει από κάθε υλική πράξη ή παράλειψη που θίγει ή συνιστά προσβολή κατά την έννοια του νόμου, των δικαιωμάτων πνευματικής και βιομηχανικής ιδιοκτησίας του Προμηθευτή. 

Ο Πελάτης αναγνωρίζει και αποδέχεται ότι το περιεχόμενο της εφαρμογής στο σύνολό του, συμπεριλαμβανομένου ενδεικτικά του λογισμικού, του πηγαίου κώδικα και του προπαρασκευαστικού υλικού του σχεδιασμού του, καθώς και η παρουσίαση και τη αρχιτεκτονική δομή της Εφαρμογής, αποτελούν πνευματική ιδιοκτησία του Προμηθευτή αποκλειστικά και προστατεύονται σύμφωνα με την κείμενη νομοθεσία.

Τα εμπορικά σήματα και οποιαδήποτε άλλα διακριτικά γνωρίσματα εν γένει που εμπεριέχονται ή αποτελούν μέρος ή εντάσσονται καθ’ οιονδήποτε τρόπο στην Εφαρμογή Λογισμικού Autoscription, παραμένουν στην αποκλειστική κυριότητα του Προμηθευτή, οι δε Πελάτες ουδέν δικαίωμα έχουν ή αποκτούν σε αυτά.

Ο Πελάτης ενημερώνει τον Προμηθευτή αμέσως μόλις αντιληφθεί ή λάβει γνώση οιασδήποτε προσβολής, υπαρκτής η επαπειλούμενης, των δικαιωμάτων πνευματικής και βιομηχανικής ιδιοκτησίας του Προμηθευτή, από οποιονδήποτε τρίτο. 

Η κυριότητα και όλα τα δικαιώματα επί του υλικού (αρχεία, δεδομένα, εικόνες), το οποίο μεταφορτώνεται στην Εφαρμογή Λογισμικού Autoscription, ανήκει αποκλειστικά στον εκάστοτε δημιουργό τους.

Άδεια Χρήσεως 

Με την επιφύλαξη της επόμενης παραγράφου, η χρήση της Εφαρμογής επιτρέπεται μόνο σε φυσικά ή νομικά πρόσωπα στα οποία ο Προμηθευτής έχει ρητώς παραχωρήσει, δυνάμει έγγραφης συμβάσεως (εφ’ εξής η «Σύμβαση»), το περιορισμένο, μη αποκλειστικό, μη εκχωρητέο και μη μεταβιβάσιμο δικαίωμα εγκατάστασης, πρόσβασης, προβολής και χρήσης της Εφαρμογής Λογισμικού Autoscription (εφ’ εξής η “Άδεια Χρήσης”), για την προβλεπόμενη στη Σύμβαση διάρκεια (εφ’ εξής η «Περίοδος Συνδρομής»), και για όσο αυτή τυχόν παραταθεί, αποκλειστικά για εσωτερικούς, μη εμπορικούς σκοπούς και υπό τους περιορισμούς που διαλαμβάνονται κατωτέρω («Περιορισμοί στην χρήση της Εφαρμογής»).  

Κατ’ εξαίρεση, παρέχεται στον Πελάτη το περιορισμένο, μη αποκλειστικό, μη εκχωρητέο και μη μεταβιβάσιμο δικαίωμα πρόσβασης, προβολής και άνευ ανταλλάγματος χρήσης της Εφαρμογής Λογισμικού Autoscription, για τριάντα (30) ημέρες από την ημερομηνία πρώτης εγκατάστασης της Εφαρμογής («Δοκιμαστική Περίοδος»), αποκλειστικά για σκοπούς δοκιμαστικής χρήσης και κατά τα ειδικότερα οριζόμενα στο σχετικό πεδίο κατωτέρω περί Δοκιμαστικής Περιόδου. 

Ο Πελάτης δεσμεύεται να καταβάλλει κάθε δυνατή προσπάθεια για την αποτροπή της μη εξουσιοδοτημένης πρόσβασης και χρήσης της Εφαρμογής Λογισμικού Autoscription.

Περιορισμοί στη χρήση της Εφαρμογής

Ο Πελάτης εξασφαλίζει ότι ο ίδιος, οι τελικοί χρήστες και οποιοσδήποτε τρίτος αποκτά πρόσβαση στην Εφαρμογή Λογισμικού Autoscription μέσω του Λογαριασμού του, συμμορφώνονται με τους όρους και τους περιορισμούς της αμέσως επόμενης παραγράφου. 

Απαγορεύεται αυστηρά οποιαδήποτε από τις ακόλουθες ενέργειες:

α) Η εκμίσθωση, μεταπώληση, μεταβίβαση, εκχώρηση ή η με οποιονδήποτε άλλο τρόπο διάθεση σε τρίτα πρόσωπα, της Εφαρμογής Λογισμικού Autoscription, καθώς και οποιουδήποτε εκ των παραχωρούμενων με την Άδεια Χρήσεως δικαιωμάτων, παρά μόνο εφ’ όσον και στον βαθμό που τούτο επιτρέπεται ρητώς, δυνάμει έγγραφης συμφωνίας μεταξύ του αδειούχου και του Προμηθευτή.

β) Η δημιουργία παράγωγων έργων, η τροποποίηση (συμπεριλαμβανομένης της τροποποιήσεως για σκοπούς διόρθωσης σφαλμάτων), η προσαρμογή ή η μετάφραση της Εφαρμογής Λογισμικού Autoscription ή των επί μέρους συστημάτων με τα οποία συνδέεται ή στα οποία αυτή βασίζεται, η απόπειρα αποσυμπίλησης, η αποσυναρμολόγηση ή αποσυμπίεση της Εφαρμογής και ή με οποιονδήποτε άλλο τρόπο επέμβαση ή απόπειρα ανακάλυψης του πηγαίου κώδικα του Λογισμικού.

γ) Η αντιγραφή ή αναπαραγωγή της Εφαρμογής ή οποιουδήποτε τμήματος αυτής, εκτός αν και στο μέτρο που απαιτείται για την απρόσκοπτη χρήση αυτής ή/και για σκοπούς αρχειοθέτησης ή δημιουργίας εφεδρικών αντιγράφων, υπό την προϋπόθεση ότι o Πελάτης αναπαράγει σε κάθε αντίγραφο τα εμπορικά σήματα και κάθε άλλη εν γένει σήμανση ή διακριτικό του Προμηθευτή, όπως αυτά εμφανίζονται στο πρωτότυπο και χωρίς καμία τροποποίηση, αλλοίωση ή άλλου είδους επέμβαση.

δ) Η υλοποίηση ενημερώσεων ή διορθώσεων στο λογισμικό.

ε) Η χρήση οποιασδήποτε αυτόματης συσκευής ή προγράμματος ή μη αυτόματης διαδικασίας για την παρακολούθηση, αντιγραφή ή αναπαραγωγή της διεπαφής της Εφαρμογής ή τμημάτων ή περιεχομένου αυτής, πέραν αυτών που τυχόν διατίθενται από τον Προμηθευτή μέσω της Εφαρμογής, και για τους σκοπούς για τους οποίους αυτά προορίζονται.

στ) Η χρήση της Εφαρμογής Λογισμικού Autoscription για την παροχή οποιασδήποτε υπηρεσίας στο πλαίσιο της εμπορικής δραστηριότητας του Πελάτη ή για τον σχεδιασμό ή/και την υλοποίηση ανταγωνιστικών υπηρεσιών, παρά μόνο εφ’ όσον και στον βαθμό που αυτό επιτρέπεται ρητώς, δυνάμει έγγραφης συμφωνίας μεταξύ του Πελάτη και του Προμηθευτή.

ζ) Η δημοσίευση ή αποκάλυψη των αποτελεσμάτων οποιασδήποτε δοκιμής αναφοράς ή αξιολόγησης της Εφαρμογής, χωρίς την προηγούμενη γραπτή συγκατάθεση του Προμηθευτή.

η) Οποιαδήποτε εν γένει παρέμβαση στις λειτουργικότητες της Εφαρμογής ή των επί μέρους συστημάτων με τα οποία συνδέεται ή στα οποία αυτή βασίζεται, όπως, ενδεικτικά, μέσω της μεταφόρτωσης, αποθήκευσης, σύνδεσης ή της με οποιονδήποτε άλλο τρόπο μετάδοσης, διανομής ή διάδοσης οποιουδήποτε υλικού που περιέχει ιούς ή άλλα αρχεία ή προγράμματα σχεδιασμένα για να διακόπτουν, καταστρέφουν ή περιορίζουν τη λειτουργία της Εφαρμογής ή να παρεμποδίζουν την ορθή χρήση της Εφαρμογής από τρίτους.

θ) Οποιαδήποτε δραστηριότητα, συμπεριλαμβανομένης της δημιουργίας ή διάδοσης λογισμικού ή άλλης εφαρμογής, που παρεμβαίνει, διαταράσσει, διακόπτει, βλάπτει ή είναι σχεδιασμένη για να δίνει μη εξουσιοδοτημένη πρόσβαση στους διακομιστές, στο δίκτυο ή άλλες υπηρεσίες τρίτων προσώπων, συμπεριλαμβανομένων αυτών των παρόχων διαθέσιμων στο κοινό υπηρεσιών ηλεκτρονικών επικοινωνιών ή δημοσίων δικτύων επικοινωνιών. 

ι) Η χρήση της Εφαρμογής κατά τρόπο που προσκρούει στην κείμενη νομοθεσία, όπως ενδεικτικά δια της μετάδοσης προσβλητικού, απειλητικού, δυσφημιστικού και εν γένει καταχρηστικού ή βλαπτικού περιεχομένου, ή περιεχομένου που μπορεί να χρησιμοποιηθεί για την διενέργεια παράνομων δραστηριοτήτων ή που παραβιάζει με οποιονδήποτε τρόπο διατάξεις ποινικού ή αστικού ή δημοσίου δικαίου ή άλλη εθνική ή διεθνή νομοθεσία ή κανονισμό ή τα δικαιώματα οποιουδήποτε τρίτου προσώπου, συμπεριλαμβανομένων των δικαιωμάτων πνευματικής ιδιοκτησίας του. 

ια) Η συλλογή μέσω της Εφαρμογής πληροφοριών (συμπεριλαμβανομένων προσωπικών δεδομένων) τρίτων προσώπων, τα οποία δεν έχουν χορηγήσει τη συγκατάθεσή τους προς τούτο. 

Η παράβαση οποιουδήποτε εκ των περιορισμών της προηγούμενης παραγράφου παρέχει στον Προμηθευτή το δικαίωμα άμεσης αναστολής ή απενεργοποίησης του Λογαριασμού Χρήστη του παραβιάζοντος, με την επιφύλαξη παντός νομίμου δικαιώματος του προς αξίωση αποζημίωσης ή/και λήψη ασφαλιστικών ή άλλων προσωρινών μέτρων προστασίας για την αποτροπή οποιασδήποτε περαιτέρω μη εξουσιοδοτημένης ή παράνομης χρήσης. 

Ο Πελάτης δεσμεύεται να αναφέρει στον Προμηθευτή, χωρίς καθυστέρηση, οποιοδήποτε περιστατικό πραγματικής ή εικαζόμενης παραβίασης των ανωτέρω περιορισμών υποπέσει την αντίληψή του, και να λαμβάνει κάθε εύλογο μέτρο για την πρόληψη και αποτροπή αυτών.

Τέλος συνδρομής

Σε αντάλλαγμα για την παραχώρηση σε αυτόν του δικαιώματος πρόσβασης και χρήσης της Εφαρμογής Λογισμικού Autoscription, ο Πελάτης δεσμεύεται να καταβάλλει, καθ’ όλη τη διάρκεια της Περιόδου Συνδρομής, το τέλος χρήσης της Εφαρμογής («Τέλος Συνδρομής») που αντιστοιχεί στο επιλεχθέν από αυτόν πλάνο συνδρομής, σύμφωνα με τον εκάστοτε ισχύοντα Τιμοκατάλογο του Προμηθευτή και κατά τα ειδικότερα οριζόμενα στην μεταξύ τους Σύμβαση.

Σε περίπτωση ληξιπρόθεσμων οφειλών ο Προμηθευτής δικαιούται, κατά την απόλυτη διακριτική του ευχέρεια, να απενεργοποιήσει τον Λογαριασμό του Πελάτη, μέχρι την πλήρη και οριστική εξόφλησή τους. 

Ο Πελάτης δικαιούται να αναβαθμίσει οποτεδήποτε το επιλεχθέν πλάνο συνδρομής του στα λοιπά, εκάστοτε προσφερόμενα πλάνα, με γραπτό αίτημά του προς τον Προμηθευτή. 

Εγκατάσταση

Η εγκατάσταση της Εφαρμογής Λογισμικού Autoscription στην συσκευή του Πελάτη πραγματοποιείται από τον Προμηθευτή ή/και τους εξουσιοδοτημένους προς τούτο συνεργάτες του αποκλειστικά, είτε απομακρυσμένα είτε με επιτόπια επίσκεψη στον χώρο του, κατά την ελεύθερη κρίση του Προμηθευτή και ανάλογα με τις εκάστοτε ανάγκες της εγκατάστασης. 

Η εγκατάσταση του συνοδευτικού εξοπλισμού (σαρωτή) πραγματοποιείται, κατ’ επιλογή του Πελάτη, είτε από τον Προμηθευτή και τους εξουσιοδοτημένους συνεργάτες του, είτε από τον ίδιο. 

Ο Πελάτης δεσμεύεται να συμπράττει με το προσωπικό του Προμηθευτή κατά την εκτέλεση των απαιτούμενων εργασιών εγκατάστασης και μέχρι την οριστική ολοκλήρωση αυτών, και συγκεκριμένα οφείλει: α) να καταβάλλει κάθε δυνατή προσπάθεια για την διευκόλυνση του Προμηθευτή κατά την εκτέλεση των εργασιών της εγκατάστασης, β) να επιτρέπει την ανεμπόδιστη πρόσβαση (φυσική ή λογική) του Προμηθευτή ή/και των συνεργατών του, στους χώρους όπου εκτελούνται οι απαιτούμενες εργασίες εγκατάστασης, γ) να ορίζει πρόσωπο αρμόδιο για την επικοινωνία με τα στελέχη του Προμηθευτή που εκτελούν της εργασίες εγκατάστασης, το οποίο θα είναι πλήρως διαθέσιμο κατά τις εργάσιμες ημέρες και ώρες, και δ) να θέτει στη διάθεση του Προμηθευτή οποιαδήποτε σχετική πληροφορία ευλόγως απαιτηθεί από πλευράς του, για την ορθή εκτέλεση των εργασιών εγκατάστασης της Εφαρμογής. 

Ο Πελάτης είναι αποκλειστικά και μόνος υπεύθυνος για οποιαδήποτε ζημία ή βλάβη προκληθεί στα συστήματά του, συνεπεία εγκατάστασης της Εφαρμογής από τον ίδιο ή/και οποιονδήποτε τρίτο, κατά παράβαση του παρόντος άρθρου. 

O Πελάτης μεριμνά ώστε να έχει εξασφαλίσει τυχόν απαραίτητα αντίγραφα ασφαλείας δεδομένων (data backups) ή στιγμιότυπα των συστημάτων (system snapshots) πριν από την έναρξη των εργασιών εγκατάστασης. 

O Προμηθευτής δεσμεύεται να παρέχει προσωπικό το οποίο διαθέτει την απαραίτητη εξειδίκευση, επαγγελματική εμπειρία και τεχνογνωσία για την εκτέλεση των εργασιών εγκατάστασης, σύμφωνα με τους κανόνες της Τέχνης και της Επιστήμης και τα οριζόμενα στην παρούσα Σύμβαση.

Οι υπηρεσίες εγκατάστασης (Εφαρμογής Λογισμικού, εξοπλισμού) με επιτόπια επίσκεψη υπόκεινται στις χρεώσεις του Τιμοκαταλόγου του Προμηθευτή, οι οποίες καταβάλλονται κατά την έναρξη της Περιόδου Συνδρομής. 

Διάρκεια και διακοπή της συνδρομής

Η διάρκεια της συνδρομής είναι η περίοδος (μηνιαία ή ετήσια, κατά περίπτωση) για την οποία ο Πελάτης έχει δεσμευθεί, δυνάμει έγγραφης Συμβάσεώς του με τον Προμηθευτή, να πληρώνει το Τέλος Συνδρομής, ως αντάλλαγμα για την παραχώρηση σε αυτόν του δικαιώματος πρόσβασης και χρήσης της Εφαρμογής Λογισμικού Autoscription. Η Περίοδος Συνδρομής άρχεται από την ημερομηνία υπογραφής της ανωτέρω Σύμβασης και λήγει με το πέρας της συμφωνημένης διαρκείας της, εκτός αν άλλως ορίζεται στην Σύμβαση ή στους παρόντες όρους.

Εντός πέντε (5) ημερών από την ανάρτηση της αναφερόμενης στο Προοίμιο του παρόντος, ειδοποιήσεως περί αναθεώρησης των Όρων Χρήσεως, ο Πελάτης δικαιούται να αντιταχθεί σε αυτήν, εφ’ όσον η αναθεώρηση συνεπάγεται ουσιώδεις μεταβολές στους όρους του παρόντος, με έγγραφη γνωστοποίησή του προς τον Προμηθευτή. 

Υπηρεσίες Υποστήριξης

Για την απρόσκοπτη χρήση της Εφαρμογής, ο Προμηθευτής παρέχει προς τον Πελάτη, καθ’ όλη τη διάρκεια της περιόδου συνδρομής: (α) υπηρεσίες υποστήριξης πρώτου επιπέδου, κατά τις εργάσιμες ώρες και ημέρες, για την επίλυση θεμάτων άμεσης φύσεως όπως ενδεικτικά της άρσης βλαβών σε επίπεδο Εφαρμογής και την αποκατάσταση συνήθων προβλημάτων και (β) ελεύθερη πρόσβαση σε εγχειρίδια χρήσης (user manuals), τεχνικά φυλλάδια και άλλα έντυπα επιστημονικού περιεχομένου, συχνές ερωτήσεις (FAQs) και οδηγίες περί την εγκατάσταση και την ορθή χρήση της Εφαρμογής (offline Help Desk). 

Δοκιμαστική Περίοδος - Ειδικοί Όροι

Η Δοκιμαστική Περίοδος χρήσης της Εφαρμογής άρχεται από της εγκαταστάσεως της Εφαρμογής στην συσκευή του Πελάτη και διαρκεί τριάντα (30) ημέρες. 

Πριν από την έναρξη της Δοκιμαστικής Περιόδου, ο Προμηθευτής παραδίδει στον Πελάτη τον συνοδευτικό της Εφαρμογής εξοπλισμό (σαρωτή), για την άνευ ανταλλάγματος δοκιμαστική χρήση του σε συνδυασμό με την Εφαρμογή («συμφωνημένη χρήση») έως τη λήξη Δοκιμαστικής Περιόδου και με δικαίωμα αγοράς του εξοπλισμού εντός τις κατωτέρω τασσόμενης προθεσμίας. 

Ο Προμηθευτής επιπλέον προσκομίζει α) αντίγραφα των εγγράφων τεκμηρίωσης της Εφαρμογής (εγχειρίδια χρήσης, τεχνικά εγχειρίδια και άλλο έγγραφα ενημερωτικού περιεχομένου, σε έντυπη, ηλεκτρονική ή άλλη μορφή, που περιγράφουν την εγκατάσταση, τη λειτουργία, τη χρήση ή/και τις τεχνικές προδιαγραφές της Εφαρμογής Λογισμικού Autoscription και β) σχέδιο της Σύμβασης του Προμηθευτή, σε περίπτωση που ο Πελάτης αποφασίσει την εγγραφή του σε κάποιο από τα διαθέσιμα πλάνα συνδρομής του Προμηθευτή μετά τη λήξη της Δοκιμαστικής Περιόδου, κατά τα ειδικότερα οριζόμενα κατωτέρω.  

Ο Πελάτης δεν δικαιούται να κάνει χρήση του εξοπλισμού διαφορετική από την συμφωνημένη, ούτε να παραχωρήσει τη χρήση του εξοπλισμού σε οποιονδήποτε τρίτον, φέρει δε την αποκλειστική ευθύνη για οποιαδήποτε φθορά ή βλάβη του εξοπλισμού προερχόμενη από μη συμφωνημένη χρήση μέχρι την απόδοσή του στον Προμηθευτή κατά την λήξη της Δοκιμαστικής Περιόδου.

Κατά τη διάρκεια της Δοκιμαστικής Περιόδου, ο Προμηθευτής παρέχει στον Πελάτη: (α) υπηρεσίες εκπαίδευσης του προσωπικού του Πελάτη σχετικά με τις λειτουργικότητες της Εφαρμογής και την μέγιστη αξιοποίησή τους, την ορθή χρήση της Εφαρμογής και την ελαχιστοποίηση σφαλμάτων και (β) συμβουλευτικές υπηρεσίες για την βελτιστοποίηση της απόδοσης του συστήματος εν γένει και την απρόσκοπτη ενσωμάτωση των εργαλείων της Εφαρμογής στο περιβάλλον του Πελάτη, ανάλογα με τις εκάστοτε ανάγκες της επιχείρησης και την γενικότερη οργανωτική δομή αυτής. 

Οι συμβουλευτικές υπηρεσίες και οι υπηρεσίες εκπαίδευσης του στοιχ. γ’ ανωτέρω υπόκεινται στις χρεώσεις του Τιμοκαταλόγου του Προμηθευτή, οι οποίες καταβάλλονται κατά την έναρξη της Περιόδου Συνδρομής. 

Με την λήξη της Δοκιμαστικής Περιόδου, ο λογαριασμός χρήστη του Πελάτη απενεργοποιείται αυτόματα. 

O Πελάτης μεριμνά ώστε να έχει εξασφαλίσει τυχόν εφεδρικά αντίγραφα των πληροφοριών που περιέχονται στην Εφαρμογή πριν από την απενεργοποίηση του λογαριασμού του κατά τα ανωτέρω. 

Εντός πέντε (5) ημερών από την λήξη της Δοκιμαστικής Περιόδου, ο Πελάτης οφείλει να ενημερώσει τον Προμηθευτή εάν επιθυμεί α) να εγγραφεί σε κάποιο από τα διαθέσιμα πλάνα συνδρομής του Προμηθευτή, προκειμένου να συνεχίσει τη χρήση της Εφαρμογής επί πληρωμή και β) να αγοράσει τον παραχωρηθέντα εξοπλισμό, υπό τους αναγραφόμενους στην Σύμβαση όρους. 

Σε περίπτωση που ο Πελάτης επιθυμεί να συνεχίσει τη χρήση της Εφαρμογής ή/και να αγοράσει τον εξοπλισμό, ο Προμηθευτής μεριμνά για την αποστολή των σχετικών εγγράφων προς τον Πελάτη. 

Σε περίπτωση που δεν επιθυμεί να ολοκληρώσει την αγορά του εξοπλισμού, ο Πελάτης υποχρεούται, εντός πέντε (5) ημερών από την λήξη της προθεσμίας της προηγούμενης παραγράφου και άνευ ετέρας ειδοποιήσεως, να επιστρέψει τον παραχωρηθέντα εξοπλισμό στην κατάσταση στην οποία αυτός ευρίσκετο κατά την παράδοσή του από τον Προμηθευτή. 

Ο Προμηθευτής διατηρεί το δικαίωμα να επικοινωνεί με τον Πελάτη πριν ή μετά την λήξη της Δοκιμαστικής Περιόδου, προκειμένου να ενημερωθεί για την πρόθεση του Πελάτη αναφορικά με την χρήση της Εφαρμογής μετά τη λήξη της Δοκιμαστικής Περιόδου ή/και να συνεννοηθεί για την απόδοση του εξοπλισμού. 

Κατά τα λοιπά, οι όροι και οι προϋποθέσεις του παρόντος εγγράφου εφαρμόζονται και στην Δοκιμαστική Περίοδο χρήσης. 

Προστασία Προσωπικών Δεδομένων και Ασφάλεια Πληροφοριών

Ο Πελάτης έχει λάβει γνώση και αποδέχεται ανεπιφύλακτα την Πολιτική Απορρήτου του Προμηθευτή, η οποία είναι αναρτημένη στην ιστοσελίδα του, στην ηλεκτρονική διεύθυνση [materiatechnica.com]. Ο Πελάτης αναγνωρίζει ότι ο Προμηθευτής διατηρεί το δικαίωμα να τροποποιεί την Πολιτική Απορρήτου του κατά καιρούς, κατά την ελεύθερη κρίση του. 

Οι χρήστες αποδέχονται και συναινούν όπως ο Προμηθευτής, υπό τους όρους των διατάξεων του 4624/2019, όπως εκάστοτε ισχύει, επεξεργάζεται δεδομένα προσωπικού χαρακτήρα που υποβάλλονται ή παρέχονται με οποιονδήποτε άλλο τρόπο από αυτούς, με σκοπό την εκπλήρωση των όρων της μεταξύ τους σύμβασης για την παροχή και την διαχείριση της Εφαρμογής Λογισμικού Autoscription, κατά τα ειδικότερα οριζόμενα στην Πολιτική Απορρήτου. 

Ο Πελάτης είναι μόνος υπεύθυνος για τη νομιμότητα, την αξιοπιστία, τη συνοχή, την ακρίβεια και την ποιότητα του περιεχομένου που μεταφορτώνει στην Εφαρμογή, συμπεριλαμβανομένων των προσωπικών δεδομένων που εμπεριέχονται σε αυτό (εφ’ εξής το «Περιεχόμενο»), καθώς και για την ακεραιότητα των υποδομών του, οφείλει δε να λαμβάνει τα κατάλληλα οργανωτικά και τεχνικά μέτρα για την ασφάλεια των προσωπικών δεδομένων και την προστασία τους από τυχαία ή αθέμιτη καταστροφή, απώλεια, αλλοίωση, διάδοση, μη εξουσιοδοτημένη πρόσβαση ή ανάγνωση και κάθε άλλης μορφής αθέμιτη ή παράνομη επεξεργασία. Ειδικότερα, για την εξασφάλιση της προστασίας του Περιεχομένου, ο Πελάτης οφείλει να λαμβάνει κάθε πρόσφορο μέτρο για την προστασία των υλικών φορέων στους οποίους αποθηκεύονται αρχεία προσωπικών δεδομένων και την καθιέρωση αυστηρών κανόνων πρόσβασης, χρήσης και λειτουργίας τους μόνο από εξουσιοδοτημένα πρόσωπα. Για τον σκοπό αυτό, ενδείκνυται η εξατομικευμένη χρήση των ηλεκτρονικών υπολογιστών που συνδέονται με την Εφαρμογή Λογισμικού Autoscription, με την καθιέρωση μεθόδων αναγνώρισης του χρήστη.

Ο Προμηθευτής διατηρεί το δικαίωμα να αναστείλει ή να απενεργοποιήσει τον λογαριασμό χρήστη του Πελάτη χωρίς προηγούμενη ειδοποίηση σε περίπτωση παράβασης εκ μέρους του Πελάτη των όρων του παρόντος, ιδίως εάν η χρήση της Εφαρμογής από αυτόν παραβιάζει την κείμενη εθνική και κοινοτική νομοθεσία περί προστασίας του ατόμου από την επεξεργασία δεδομένων προσωπικού χαρακτήρα και τις σχετικές αποφάσεις, οδηγίες και κανονιστικές πράξεις της Αρχής Προστασίας Δεδομένων Προσωπικού Χαρακτήρα.

Ο Προμηθευτής λαμβάνει τα κατάλληλα τεχνικά μέτρα για την ασφάλεια των πληροφοριών και εφαρμόζει τους πλέον ενδεδειγμένους τεχνικούς μηχανισμούς προστασίας του περιεχομένου, με σκοπό την παροχή ενός κατά το δυνατόν ασφαλέστερου περιβάλλοντος για τους χρήστες, κατ’ εφαρμογή των αντίστοιχων νομοθετικών προβλέψεων. Επισημαίνεται, ωστόσο, ότι ο Προμηθευτής δεν δύναται να εγγυηθεί την απόλυτη ασφάλεια των πληροφοριών, στο βαθμό που αυτή εξαρτάται από παράγοντες εκτός της σφαίρας επιρροής του, και ιδίως σε περίπτωση που αυτή άπτεται των ενεργειών του εκάστοτε χρήστη σε σχέση με τον τερματικό εξοπλισμό που χρησιμοποιεί.  

Δηλώσεις Αποποίησης και Περιορισμός Ευθύνης 

Η ΕΦΑΡΜΟΓΗ ΛΟΓΙΣΜΙΚΟΥ AUTOSCRIPTION ΠΑΡΕΧΕΤΑΙ «ΩΣ ΕΧΕΙ» (“AS IS”), ΜΕ ΤΙΣ ΕΚΑΣΤΟΤΕ ΛΕΙΤΟΥΡΓΙΚΟΤΗΤΕΣ ΚΑΙ ΤΑ ΧΑΡΑΚΤΗΡΗΣΤΙΚΑ ΠΟΥ ΚΑΘΙΣΤΑΝΤΑΙ ΔΙΑΘΕΣΙΜΑ ΣΤΟΝ ΠΕΛΑΤΗ ΑΠΟ ΤΟΝ ΠΡΟΜΗΘΕΥΤΗ ΚΑΤΑ ΤΗΝ ΕΛΕΥΘΕΡΗ ΚΡΙΣΗ ΤΟΥ (“AS AVAILABLE”). Ο ΠΡΟΜΗΘΕΥΤΗΣ ΑΠΟΠΟΙΕΙΤΑΙ ΡΗΤΩΣ ΟΠΟΙΑΣΔΗΠΟΤΕ ΕΓΓΥΗΣΗΣ, ΡΗΤΗΣ Ή ΣΙΩΠΗΡΗΣ, ΟΣΟΝ ΑΦΟΡΑ ΤΗΝ ΕΦΑΡΜΟΓΗ ΛΟΓΙΣΜΙΚΟΥ AUTOSCRIPTION, ΣΥΜΠΕΡΙΛΑΜΒΑΝΟΜΕΝΩΝ ΧΩΡΙΣ ΠΕΡΙΟΡΙΣΜΟ ΟΛΩΝ ΤΩΝ ΣΙΩΠΗΡΩΝ ΕΓΓΥΗΣΕΩΝ ΕΜΠΟΡΕΥΣΙΜΟΤΗΤΑΣ, ΠΟΙΟΤΗΤΑΣ, Ή ΚΑΤΑΛΛΗΛΟΤΗΤΑΣ ΓΙΑ ΣΥΓΚΕΚΡΙΜΕΝΟ ΣΚΟΠΟ.

Ο ΠΡΟΜΗΘΕΥΤΗΣ ΟΥΔΕΜΙΑ ΕΓΓΥΗΣΗ Ή ΔΕΣΜΕΥΣΗ ΠΑΡΕΧΕΙ Ή ΑΝΑΛΑΜΒΑΝΕΙ ΟΤΙ Η ΕΦΑΡΜΟΓΗ ΛΟΓΙΣΜΙΚΟΥ AUTOSCRIPTION ΕΙΝΑΙ ΣΥΜΒΑΤΗ ΜΕ ΟΠΟΙΑΔΗΠΟΤΕ ΑΛΛΟ ΛΟΓΙΣΜΙΚΟ, ΛΕΙΤΟΥΡΓΕΙ ΧΩΡΙΣ ΣΦΑΛΜΑΤΑ, ΔΙΑΚΟΠΕΣ, ‘Η ΑΛΛΑ ΕΛΑΤΤΩΜΑΤΑ, Ή ΟΤΙ ΠΛΗΡΟΙ ΟΠΟΙΟΔΗΠΟΤΕ ΠΡΟΤΥΠΟ ΑΠΟΔΟΣΗΣ Ή ΑΞΙΟΠΙΣΤΙΑΣ.

Ο ΠΡΟΜΗΘΕΥΤΗΣ ΔΕΝ ΕΓΓΥΑΤΑΙ ΟΤΙ (i) Η ΠΡΟΣΒΑΣΗ ΣΤΗΝ ΕΦΑΡΜΟΓΗ ΛΟΓΙΣΜΙΚΟΥ AUTOSCRIPTION ΕΙΝΑΙ ΑΔΙΑΚΟΠΗ, ΕΓΚΑΙΡΗ  Ή ΑΣΦΑΛΗΣ (ii) Η ΠΟΙΟΤΗΤΑ ΤΩΝ ΠΑΡΑΓΟΜΕΝΩΝ ΔΙΑ ΤΩΝ ΑΥΤΟΜΑΤΟΠΟΙΗΜΕΝΩΝ ΔΙΑΔΙΚΑΣΙΩΝ ΤΗΣ ΕΦΑΡΜΟΓΗΣ, ΠΛΗΡΟΦΟΡΙΩΝ, ΕΙΝΑΙ ΚΑΤΑΛΛΗΛΗ ΓΙΑ ΟΠΟΙΟΝΔΗΠΟΤΕ ΣΚΟΠΟ Ή ΣΥΝΑΔΕΙ ΜΕ ΤΙΣ ΠΡΟΣΔΟΚΙΕΣ ΤΟΥ ΠΕΛΑΤΗ, Ή ΟΤΙ (iii) ΤΑ ΑΠΟΤΕΛΕΣΜΑΤΑ ΠΟΥ ΕΞΑΓΟΝΤΑΙ ΑΠΟ ΤΗΝ ΕΦΑΡΜΟΓΗ ΛΟΓΙΣΜΙΚΟΥ AUTOSCRIPTION ΕΙΝΑΙ ΕΓΚΥΡΑ Ή ΑΞΙΟΠΙΣΤΑ. 

ΡΗΤΩΣ ΣΥΜΦΩΝΕΙΤΑΙ ΟΤΙ Ο ΠΕΛΑΤΗΣ ΕΙΝΑΙ ΑΠΟΚΛΕΙΣΤΙΚΑ ΚΑΙ ΜΟΝΟΣ ΥΠΕΥΘΥΝΟΣ ΓΙΑ ΤΟ ΠΕΡΙΕΧΟΜΕΝΟ ΚΑΙ ΑΠΑΝΤΑ ΤΑ ΔΕΔΟΜΕΝΑ ΠΟΥ ΕΙΣΑΓΕΙ Ή/ΚΑΙ ΜΕΤΑΔΙΔΕΙ ΜΕΣΩ ΤΗΣ ΕΦΑΡΜΟΓΗΣ ΛΟΓΙΣΜΙΚΟΥ AUTOSCRIPTION, ΚΑΘΩΣ ΚΑΙ ΓΙΑ ΟΠΟΙΑΔΗΠΟΤΕ ΖΗΜΙΑ ΤΥΧΟΝ ΥΠΟΣΤΕΙ Ο ΠΡΟΜΗΘΕΥΤΗΣ Ή/ΚΑΙ ΟΠΟΙΟΣΔΗΠΟΤΕ ΤΡΙΤΟΣ ΣΥΝΕΠΕΙΑ ΤΗΣ ΠΑΡΑΝΟΜΗΣ Ή ΤΗΣ ΚΑΤΑ ΠΑΡΑΒΑΣΗ ΤΩΝ ΟΡΩΝ ΤΗΣ ΠΑΡΟΥΣΑΣ, ΧΡΗΣΗΣ ΤΗΣ ΕΦΑΡΜΟΓΗΣ, Ο ΔΕ ΠΡΟΜΗΘΕΥΤΗΣ ΟΥΔΕΜΙΑ ΕΥΘΥΝΗ ΕΠΕΧΕΙ, ΕΝΑΝΤΙ ΟΠΟΙΟΥΔΗΠΟΤΕ ΤΡΙΤΟΥ ΠΡΟΣΩΠΟΥ, ΓΙΑ ΖΗΜΙΕΣ ΠΡΟΚΛΗΘΕΙΣΕΣ ΕΚ ΤΗΣ ΧΡΗΣΕΩΣ ΑΥΤΗΣ.

Σε κάθε περίπτωση, με την πρόσβαση και τη χρήση της Εφαρμογής, ο Πελάτης συμφωνεί ότι οι εξαιρέσεις και οι περιορισμοί ευθύνης που τίθενται στο παρόν κείμενο είναι εύλογοι και αναλογικοί. 

Τελικές Διατάξεις 

Εφαρμοστέο δίκαιο, όσον αφορά το κύρος, την ερμηνεία ή την εφαρμογή του παρόντος είναι το Ελληνικό Δίκαιο.

Η τυχόν ακυρότητα ενός ή περισσοτέρων όρων δεν θίγει το κύρος των λοιπών όρων του παρόντος, ο δε άκυρος ή ανίσχυρος όρος θα αντικαθίσταται κατά τρόπο ανταποκρινόμενο ως έγγιστα  στο νομικό σκοπό του εκάστοτε άκυρου όρου.

